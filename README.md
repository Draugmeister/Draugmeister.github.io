# Dimma og Draugr

Ei rollespelverd som liknar på Noreg i overgangen mellom vikingtid og mellomalder. De er vanlege folk som av ulike grunnar er tvungne til å legga ut på eventyr, enten for å byrja eit nytt liv, fordi de skuldar pengar eller fordi noko trugar bygda de bur i.

Under kan du lesa meir om tida de lev i og i menyen til venstre kan du [finna ut kven du er](Kven-er-du.md) og sjå lister over utstyr og trekk.

## Ærefull krigarkultur

* __Alle som vert drepne i kamp kjem til Valhall__, medan dei som døyr av alderdom kjem til Hel. 

* __Æra må vernast for ein kvar pris.__ Det er betre å døy ung og ærefull, enn gamal og grå. Det minste ymt av ærestap må reagerast mot, og sigerherren i ein konflikt vinn noko av æra til taparen.

* __Samfunnet er hierarkisk__. Dei gamle høvdingane og stormennene er på topp, men er avhengige av bøndene sin støtte. Bøndene er frie (for det meste) menn, som eig land. Dei er avhengige av høvdingane for vern. Trællane er ufrie, som slavar, og er nederst på rangstigen.

* __Det er vanleg å gje kvarandre gåver__, og plikta til å gjengjelda gåva er lika stor som plikta til å ta imot. For å etablera makt kan ein gje dyre gåver til nokon som ikkje kan gjengjelda dei, då må dei gjengeldast på andre vis.

## Våpen utstyr og klede  

__Alle hadde våpen__. Krigarane vert sett opp til, og dess finare våpen du har dess betre. _Dei vanlegaste våpena er spyd, øks, sverd og skjold_. Dei rikaste har ringbrynja og hjelm, og fint utsmykka utstyr og våpen, medan dei fattige bruker økser, knivar, stokkar og det dei har tilgjengeleg.

__Dei fleste våpen og det meste av reidskaper er laga av jern__. Smykker og dekorative element kan vera laga av bronse, gull, sylv eller til og med bly.

__Dei fleste klede er laga av lin eller ull__. Ytterklede, sko og belter er laga av skinn og lær, og pels vert brukt både som pynt og for å halda varmen. 

## Det lunefulle fjellet

__Jakt, fiske og beiteområder er viktige ressursar, men vêret skifter fort og mange trekk sitt siste andedrag i høgfjellet__. Store delar av fjella er uoppdaga, og det finst ikkje gode kart.
Folk fortel at dei har sett både vetter, troll og skrømt i fjellet, og at ein må passa seg for ikkje å bli bergteken.
